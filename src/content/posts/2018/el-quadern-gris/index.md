---
title: "El quadern gris"
description: "Autobiografia de Josep Pla."
authors: ["Dr. Fenilalanino"]
image: ./dariusz-sankowski-3OiYMgDKJ6k-unsplash.webp
image_attribution:
    author: Dariusz Sankowski
    site: Unsplash
    url: https://unsplash.com/photos/flat-ray-photography-of-book-pencil-camera-and-with-lens-3OiYMgDKJ6k
categories: ["literatura"]
tags: ["lang-cat"]
draft: false
date: 2019-04-04T18:13:00Z
---

A la biblioteca, un dia Climent em preguntà:

&mdash; Vós, si tinguéssiu diners, també escriuríeu?

Vaig contestar la pregunta sense dubtar un moment:

&mdash; Sí, també escriuria… Potser escriuria més.

Certament,  ésser pobre és molt trist. Les coses de la vida són agradables. Tot és  incitant i saborós, les senyores són -de vegades- esplèndides. Quan hom  és pobre, aquestes coses s’han de mirar de lluny perquè els pobres no  tenim capacitat adquisitiva. En la vellesa, aquesta manca de capacitat  adquisitiva ha d’ésser, suposo, indiferent. En la joventut, en canvi, la  pobresa és tràgica perquè la falta de diners augmenta la il·lusió de la  vida. Com menys diners es tenen, més desig suscita la vida. El desig  insatisfet arriba a fer creure que en la vida humana hi ha algun  misteri, algun tresor d’una màgica fascinació hedonística. Els diners,  doncs, s’haurien de tenir en l’època de la joventut, principalment per  fer comprendre per saturació, que la vida humana no té cap misteri, que  les fascinacions hedonístiques són falòrnies -o aproximadament. Per això  m’agradaria, personalment, de tenir diners; per poder passar davant  d’un restaurant, d’una senyora o d’un aparador, amb una completa i  profunda indiferència. Així evitaria enormes pèrdues de temps i aquest  dolor de convertir la vida en una assedegada temptativa. Podria, en una  paraula, escriure més.
